Jeg er pænt meget på skideren.
Det er min velovervejede overbevisning.
På skideren.
Kun seks dage inde i hvad, der skulle have været de mest fantastiske to måneder af mit liv, blev alt forvandlet til et mareridt.
Jeg ved ikke engang, hvem der vil læse dette. Jeg går ud fra, at nogen på et tidspunkt finder det. Måske om hundrede års tid.
Bare for at slå det fast … Jeg døde ikke på Sol 6. Resten af besætningen tog det for givet, og jeg bebrejder dem ikke. Måske kommer der en national sørgedag for mig, og min Wikipedia-side vil fortælle: ”Mark Watney er det eneste menneske, som er død på Mars.”
Og det kommer sandsynligvis til at passe. Jeg vil sikkert dø her. Bare ikke på Sol 6, som alle tror, jeg gjorde.
Lad mig se … Hvor skal jeg begynde?
Aresprogrammet. Menneskeheden vender blikket mod Mars for at sende folk til en anden planet for allerførste gang og dermed udvide menneskehedens horisont, bla, bla, bla. Ares 1 teamet udførte denne bedrift og vendte tilbage som helte. De fik parader og berømmelse, og vandt hele verdens hengivenhed.
Ares 2 gjorde det samme, bare et andet sted på Mars. De fik et solidt håndtryk og en varm kop kaffe ved hjemkomsten.
Ares 3. Tja, det var min mission. Okay, ikke bogstaveligt talt min. Kaptajn Lewis var øverstbefalende. Jeg var blot en af folkene i hendes team. Faktisk den lavest rangerende. Jeg ville kun stige i graderne til øverstbefalende på missionen, hvis jeg skulle ende som den eneste tilbageværende person.
Der kan man bare se! Jeg er øverstbefalende.
Gad vide, om denne logfil bliver fundet inden resten af besætningen dør af alderdom. Jeg går ud fra, at de kom tilbage til Jorden i god behold. Kammerater, hvis I læser dette: Det var ikke jeres skyld. I gjorde, hvad I skulle. I jeres sted havde jeg gjort det samme. Jeg bebrejder jer ikke, og jeg er glad for, at I overlevede.
Jeg må hellere forklare, hvordan Marsmissioner fungerer, hvis der skulle være lægfolk blandt mine læsere. Vi nåede ud i orbital bane om Jorden på den normale måde, via et almindeligt rumfartøj til Hermes. Alle Aresmissionerne bruger Hermes for at komme til og fra Mars. Det er virkelig stort og koster en masse, så NASA byggede kun et.
Da vi var kommet ombord på Hermes, bragte endnu fire ubemandede missioner os brændstof og forsyninger, mens vi forberedte os på vores tur. Da alt var klart, satte vi kursen mod Mars. Men ikke særlig hurtigt. De gode gamle dage med kraftig kemikalieforbrænding og TMI-baner er for længst lagt bag os.
Hermes drives af ion-motorer. De slynger argon ud af rumskibets agterende med stor kraft og frembringer en begrænset acceleration. Sagen er den, at der ikke kræves en stor masse reaktant, så blot en smule argon (og en atomreaktor til at drive det hele) gav os en vedvarende acceleration hele vejen derud. Det er forbløffende, hvor hurtigt man efterhånden vil bevæge sig med minimal acceleration over lang tid.
Jeg kunne underholde i timevis med anekdoter om, hvor hyggeligt vi havde det på turen, men jeg tror, jeg lader være. Jeg kan ikke klare at mindes alt det lige nu. Lad mig nøjes med at sige, at vi nåede til Mars 124 dage senere uden at kvæle hinanden.
Derfra fløj vi ned til overfladen i MDV’en (Mars Descent Vehicle). En MDV er i bund og grund en kæmpestor dåse udstyret med projektører og påmonterede bremseskærme. Fartøjets eneste formål er, at få seks mennesker, der ligger i kredsløb omkring Mars, ned til overfladen uden at blive slået ihjel.
Og nu kommer vi til den egentlige finte ved en udforskning af Mars: At få alt vores ragelse bragt ud på forhånd.
I alt fjorten ubemandede missioner afleverede alt, hvad vi skulle bruge til overfladeoperationerne. De gjorde deres bedste for at lande samtlige forsyningsbeholdere i samme område, og det lykkedes ganske pænt. Forsyninger er ikke nær så skrøbelige som mennesker, og de kan tåle at ramme jorden med eftertryk. Til gengæld bumper de rundt til alle sider.
De sendte os selvfølgelig ikke til Mars, før de havde konstateret og bekræftet, at alle forsyningerne befandt sig på overfladen med intakte beholdere. Fra start til slut, inklusive forsyningsmissioner, tager en Marsmission rundt regnet tre år. Faktisk var Ares 3’s forsyninger allerede på vej til Mars, mens Ares 2-holdet endnu befandt sig et sted på hjemvejen.
Det allervigtigste af det forudsendte udstyr var selvfølgelig MAV’en, kort for Mars Ascent Vehicle. Det var sådan, vi ville vende tilbage til Hermes efter en vel overstået overfladeoperation. MAV’en er designet til blød landing (i modsætning til ballon-hoppefesten med de forudsendte forsyninger). Den var naturligvis i konstant kommunikation med Houston, og havde de registreret det mindste problem, ville vi have passeret Mars og sat kursen hjemad uden overhovedet at lande.
MAV’en er ret cool. Via en snedig serie kemiske reaktioner med Mars’ atmosfære, kan man rent faktisk frembringe tretten kg brændstof for hvert kg hydrogen, som medbringes. Men det er en langsom proces, skal det lige nævnes. Det tager fireogtyve måneder at fylde tanken. Det er derfor, de sendte den ud længe før vores ankomst hertil.
Det er nok ikke svært at forestille sig min skuffelse, da jeg opdagede, at MAV’en ikke var der mere.
Det var en vanvittig række af hændelser, der næsten kostede mig livet, og en endnu vanvittigere række af lykketræf, der reddede mig.
Missionen er designet til at modstå sandstorme med stormstød på op til 150 km/t. Houston blev selvfølgelig nervøse, da vi fik tæsk med stormstød på 175 km/t. Vi krøb alle i vores trykdragter og samlede os i midten af Hab’et, bare for at være sikre, hvis trykket faldt. Men Hab’et var ikke problemet.
MAV’en er et rumskib. En raket med en masse følsomme dele. Den kan klare storme til et vist niveau, men kan ikke holde til sandblæsning i en evighed. Efter halvanden times uændret storm, gav NASA ordre til afbrydelse af missionen. Ingen havde lyst til at afbryde en planlagt månedlang mission efter kun seks dage, men hvis MAV’en fik flere tæsk, ville vi alle være strandet på overfladen.
Vi måtte ud i stormen for at komme fra Hab’et til MAV’en. Det var risikabelt, men vi havde intet valg.
Alle klarede det, undtagen mig.
Vores primære kommunikationsparabol, der transmitterede signaler fra Hab’et til Hermes, opførte sig som en faldskærm; den blev flået ud af sit fundament og båret med af stormen. På sin vej hamrede den direkte igennem antennesystemet, hvorfra en af de lange, tynde antenner blev kylet direkte ind i mig med spidsen først. Den skar sig ind min dragt som et projektil gennem smør, og jeg følte den frygteligste smerte i mit liv, da den fortsatte videre ind i siden på mig. Jeg kan svagt huske, at luften blev slået ud af mig (trukket ud, faktisk, hvis det skal være korrekt), og hvor ondt det gjorde i trommehinderne, da trykket sivede ud af min dragt.
Det sidste, jeg husker, var synet af Johanssen, der forgæves rakte ud efter mig.
Oxygenalarmen i min dragt vækkede mig igen. En konstant, ubehagelig hyletone, der rev mig ud af en dyb og inderlig ønskedrøm om, for helvede, at få lov at dø i fred.
Stormen var løjet af; jeg lå på maven, næsten helt begravet i sand. Mens jeg fortumlet kom til mig selv, undrede jeg mig over, at jeg ikke var mere død end det viste sig at være tilfældet.
Antennen havde haft kraft nok til at bore sig igennem dragten og mig, men den var blevet standset af min hofteskål. Der var altså kun ét hul i dragten (og et hul i mig, selvfølgelig).
Okay, jeg har fået en god nats søvn, og tingene forekommer ikke så håbløse, som de gjorde i går.
I dag gjorde jeg lagerstatus over forsyninger, og gik udenfor på en hurtig EVA for at gennemgå det eksterne udstyr. Min situation ser sådan ud:
Overflademissionen skulle have varet enogtredive dage. Som ekstra sikkerhed havde forsyningssonderne fødevarer nok til at dække hele besætningens behov i femoghalvtreds dage. I tilfælde af at en eller to af sonderne fik problemer, ville vi stadig have tilstrækkelig mad til at fuldføre missionen.
Vi var seks dage inde i forløbet, da helvede brød løs, så det efterlader mad nok til seks mennesker i halvtreds dage. Da jeg er den eneste tilbageværende, vil forsyninger vare i trehundrede dage. Og det er uden at rationere. Jeg har altså et pænt stykke tid.
Jeg er også godt forsynet med EVA-dragter. Hvert besætningsmedlem har to rumdragter: En trykdragt til brug under opstigning og nedstigning, og den tungere og robuste EVA-dragt som bæres ved overfladeoperationer. Der var gået hul på min trykdragt, og selvfølgelig havde besætningen deres på, da de returnerede til Hermes. Men samtlige seks EVA-dragter er der, alle i perfekt stand.
Hab’et holdt sig uden problemer oprejst i stormen. Men udenfor ser det ikke så godt ud. Jeg kan ikke finde satellitparabolen. Den er sikkert blevet blæst flere kilometer væk.
MAV’en er selvfølgelig væk. Mine besætningskammerater tog den med sig op til Hermes. Bunden er der dog stadig (den nederste halvdel, som kun bruges til landing ved ankomst). Der er ingen grund til at tage den med op, når vægt altid er vores fjende. Bunden inkluderer landingsudstyret, brændstofprocessoren og alt andet som NASA ikke mente, den skulle bruge under turen tilbage til kredsløb.
MDV’en ligger på siden med en flænge i skroget. Kunne se ud som om, stormen flåede beskyttelsesværnet af reserve-bremseskærmen (som vi ikke behøvede at bruge ved landing). Da bremseskærmen blev udløst, slæbte den MDV’en rundt med sig og slyngede den mod hver en sten i området. Jeg kan dog ikke påstå, at den ville have været til nogen særlig nytte for mig. Den har ikke engang drivkraft til at løfte sin egen vægt, men den har vel nogle gode reservedele, jeg kan bruge. Måske alligevel.
Begge rovere er halvt begravet i sand, men ellers er de i god stand. Deres trykforseglinger er stadig intakte. Selvfølgelig. Deres modus operandi får dem til at standse, når en storm bryder ud, og vente til den har lagt sig. De er simpelthen bygget til at kunne tage en masse tæsk. Det vil kun koste mig en dag eller to at grave dem op.
Jeg har mistet kontakt med vejrstationerne, der befinder sig et par kilometer fra Hab’et i hver sin af fire retninger. De kan sagtens tænkes at fungere optimalt. Hvad kommunikation angår, er Hab’ets rækkevidde for øjeblikket så svag, at signalet nok ikke når mere end en kilometer.
Solcelleanlægget var dækket af sand og derfor ubrugeligt (tip: solceller skal bruge sollys for at lave elektricitet). Så snart jeg fik renset cellerne, var de tilbage på maksimal ydeevne. Nu har jeg fuld kraft til at gøre, hvad det end er, jeg skal i gang med. Jeg har et tohundrede kvadratmeter stort solcelleanlæg med tilhørende hydrogenbrændselsceller til at lagre rigelig reservekraft. Jeg skal bare børste det hele af en gang imellem.
Alting indendørs er fint, takket være Hab’ets robuste design.
Vandindvinderen fungerer også fint. Den dårlige nyhed er, at der ikke er nogen reserve. Hvis den går i stykker, kommer jeg til at drikke af reservedunkene, mens jeg rigger et destilleri op til at koge pis. Desuden mister jeg en halv liter vand om dagen, ved blot at trække vejret, indtil luftfugtigheden i Hab’et når et maximum og vandet begynder at kondensere på alle overflader. Så kan jeg slikke væggene. Herligt. Nå, men lige nu er der ingen problemer med vandindvinderen.
Godt så. Mad, vand og husly er ordnet. Jeg vil rationere maden omgående. Måltiderne er allerede ret minimale, men jeg kan vist skære dem ned til tre fjerdedele per portion og stadig have det godt. Det vil kunne strække mit tre hundrede dages fødevarelager til firehundrede dage. Jeg har været medicinforsyningerne igennem og fundet den store bøtte med vitaminer. Der er multivitaminer til flere år. Jeg får altså ingen problemer med fejlernæring (selvom jeg alligevel sulter ihjel, når jeg løber tør for mad, uanset hvor mange vitaminer, jeg tager).
Medicinafsnittet har morfin til nødsituationer. Der er nok til en dødelig dosis. Jeg har ikke tænkt mig at sulte ihjel langsomt. Det kan jeg godt love. Hvis det kommer så vidt, vælger jeg den lette udvej.
Det er påkrævet, at alle på missionen har to specialer. Jeg er botaniker og maskiningeniør, med andre ord, missionens handyman, der sysler med planter. Mine praktiske ingeniørkundskaber kan meget vel blive det, der redder mit liv, hvis noget går i stykker.
Jeg har tænkt over, hvordan jeg overlever det her. Det er ikke fuldstændig håbløst. Der vil igen komme mennesker her til Mars om cirka fire år, hvor Ares 4 har planlagt sin ankomst (under forudsætning af at de ikke afblæste programmet på grund af min ”død”).
Ares 4 vil lande i Schiaparellikrateret, som befinder sig omtrent 3200 kilometer fra min nuværende lokation i Acidalia Planitia. Jeg kan umuligt nå dertil ved egen hjælp. Men hvis jeg kunne kommunikere, ville jeg måske blive reddet. Jeg ved ikke lige, hvordan de skulle gennemføre det, med de ressourcer, de har, men NASA har mange kloge hoveder.
Det er altså min mission nu. At finde en måde at kommunikere med Jorden. Hvis jeg ikke kan det, må jeg finde ud af, at kommunikere med Hermes, når det vender tilbage om fire år med Ares 4-besætningen.
På nuværende tidspunkt har jeg ingen plan for, hvordan jeg overlever i fire år med kun ét års madforsyninger. Men en ting ad gangen. Lige nu er jeg velnæret og har et måclass="underline" Få den skide radio til at virke.
Okay, jeg har været på tre EVA’er og har ikke fundet den mindste stump af kommunikationsparabolen.
Jeg gravede en af roverne fri og fik en god dags køretur, men efter flere dages søgen, er det vist på tide at give op. Stormen blæste sikkert parabolen langt væk og slettede alle slæbespor og bump, der kunne have ledt mig i retning af den. Den er nok også fuldstændig begravet i sand.
I dag brugte jeg næsten alt min tid ude ved resterne af kommunikationssystemet. Det er virkelig et sørgeligt syn. Jeg kan lige så godt give mig til at råbe ned til Jorden, så vidt jeg kan bedømme nytteværdien af den rodebunke.
Jeg kunne måske sammenstykke en rudimentær parabol af det metal, jeg kan finde rundt om på basen, men det er jo ikke en walkie-talkie, det drejer sig om. At kommunikere fra Mars til Jorden er en ret omfattende ting, der kræver ekstremt specialiseret udstyr. Jeg kommer ikke så langt med sølvpapir og tyggegummi.
Femtenhundrede timer lyder måske som meget, men jeg må forvente, at skulle tilbringe mindst fire år her, før der er håb om, at jeg bliver reddet, og jeg skal som minimum bruge op til flere timer om ugen til afrensning af solcellepanelerne. Kort og godt. Der er ikke råd til unødvendige EVA’er.
Og de øvrige nyheder: Jeg arbejder på en ide til flere fødevarer. Min baggrund som botaniker viser sig, at komme mig til nytte.
Hvorfor sender man en botaniker med til Mars? Planeten er trods alt berømt for, at der ikke gror noget på den. Tja, formålet var at regne ud, hvor godt planter kan gro i Mars’ tyngdekraft, og se hvad — om noget — vi kan stille op med Mars’ jord. Det korte svar er: En hel del … sådan da. Mars’ jord har de basale byggesten, som er forudsætningen for plantevækst, men på Jorden er der i tilgift en masse aktivitet i jordlaget, som ikke findes i jorden på Mars, end ikke hvis den placeres i en atmosfære lig Jordens og vandes grundigt. Glem alt om bakteriel aktivitet og næringsstoffer fra dyreliv. Intet af det eksisterer på Mars. En af mine opgaver på missionen skulle være at finde ud af, hvordan planter kan gro her, alt efter hvordan man sår dem i forskellige kombinationer af jord og atmosfærer fra Mars og Jorden.
Jeg fik min bachelor på University of Chicago. Halvdelen af mine medstuderende var hippier, der troede, at de kunne vende tilbage til naturen og på en eller anden måde frembringe føde til syv milliarder mennesker i en samlerkultur. De brugte det meste af tiden på at udtænke bedre metoder til at dyrke pot. Jeg var der for videnskabens skyld, ikke for den slags bullshit om en ny og bedre verden.
Da de lavede kompostbunker og prøvede at bevare livets bestanddele på mikroniveau, gjorde jeg nar. ”Se de tåbelige hippier! Se deres ynkelige forsøg på at simulere et komplekst, globalt økosystem i deres baghaver!”
Lige nu gør jeg præcis, hvad de gjorde. Jeg gemmer hver eneste lille mængde biomateriale, jeg kan finde. Hver gang, jeg er færdig med at måltid, ryger resterne i kompostspanden. Hvad angår andet biologisk materiale …
Hab’et har avancerede toiletter. Lort bliver sædvanligvis vacuumtørret og dernæst samlet i forseglede poser og smidt ud på overfladen.
Det er ændret.
Rent faktisk gik jeg ud på en EVA for at hente de tidligere poser lort fra før besætningen tog af sted. Da det var fuldstændig udtørret, var der ingen bakterier tilbage i det, men det besad stadig komplekse proteiner og kunne bruges som nyttig gødning. En tilførsel af vand og aktive bakterier ville hurtigt mætte det og genindføre livet, som blev udslettet af Dommedagstoilettet.
Jeg fandt en stor container, hældte en smule vand i den, samt det tørrede lort. Så var der gjort klar til, at jeg kunne sende mit eget lort derned. Jo værre det lugter, jo bedre går det fremad. Det betyder, at bakterierne arbejder.
Når jeg får slæbt noget marsjord herind, kan jeg blande det med lort og sprede det. Derefter kan jeg sprinkle lidt jord fra Jorden ovenpå. Man skulle ikke tro, det var så vigtig en manøvre, men det er det. På Jorden findes der mange arter af bakterier i jordlaget, og de er forudsætningen for plantevæksten, der herefter kan brede sig og formere sig ligesom … tja, bakterielle infektioner.
Folk har brugt menneskelige affaldsstoffer som gødning i århundreder. Det har endda fået det velklingende navn: ”Natmandens jord”. Normalt er det ikke en god ide at dyrke afgrøder på den måde, fordi det er sygdomsspredende: Menneskelig afføring indeholder patogener som, rigtigt gættet, kan gøre mennesker syge. Det er bare ikke et problem her. De eneste patogener i denne afføring er dem, jeg allerede har.
I løbet af en uge vil marsjorden være klar til at planter kan spire i den. Men jeg planter dem ikke endnu. Jeg henter mere livløs jord ind udefra, og spreder lidt af den levende henover den. Jeg ”inficerer” den nye jord og kan dermed fordoble den mængde, jeg begyndte med. Efter endnu en uge, kan jeg fordoble igen. Og det kan jeg fortsætte med. I mellemtiden tilfører jeg løbende ny gødning til det hele.
Mit røvhul bidrager lige så meget til min overlevelse som min hjerne.
Nu er det jo ikke et nyt koncept, jeg har fundet på. Folk har i årtier prøvet at udtænke en måde, hvorpå man kan lave plantejord ud af Mars’ jord. Jeg omsætter det bare til praksis for første gang.
Jeg har gennemrodet fødevareforsyningerne og fundet alle mulige ting, jeg kan plante. Ærter, for eksempel. Og masser af bønner. Jeg har også fundet adskillige kartofler. Hvis bare noget af det stadig er i stand til at spire efter deres prøvelser, vil det være super. Med en nærmest uudtømmelig mængde vitaminer, behøver jeg kun kalorier af en hvilken som helst slags, for at overleve.
Den samlede gulvplads i Hab’et er omtrent 92 kvadratmeter. Jeg har tænkt mig at dedikere hver eneste af dem til dette projekt. Jeg har ikke noget imod at gå rundt på jord. Det bliver benhårdt arbejde, men jeg har i sinde at dække hele gulvarealet med et lag på ti centimeter. Det betyder, at jeg skal have bragt 9,2 kubikmeter marsjord ind i Hab’et. Jeg kan måske få en tiendedel kubikmeter gennem luftslusen ad gangen, og det bliver slidsomt arbejde at indsamle det. Men når jeg er færdig, står jeg med 92 kvadratmeter plantejord.
Tag den, jeg er botaniker! Frygt mine botaniske kræfter!
Pyh! Det er opslidende arbejde!
Jeg har i dag tilbragt tolv timer på EVA’er for at skovle jord ind i Hab’et. Jeg har kun nået at dække et lille hjørne af basen, måske fem kvadratmeter. Med den fart vil det tage mig tolv uger at få al jorden ind. Men okay, tid er ikke en mangelvare.
De første par EVA’er var ret ineffektive; mig i fuld gang med at fylde små beholdere og bære dem ind gennem luftslusen. Så blev jeg klogere. Jeg satte en stor beholder ind i luftslusen og fyldte den op med små beholdere. Så gik det pludselig meget hurtigere, fordi det tager ti minutter at komme igennem luftslusen.
Jeg er øm over hele kroppen. Og skovlene, jeg bruger, er kun beregnet til at tage prøver med, ikke tungt gravearbejde. Min ryg er ved at slå mig ihjel. Jeg gik på jagt i lægemiddelforsyningerne og fandt noget Vicodin. Jeg tog det for cirka ti minutter siden. Burde snart virke.
Det er under alle omstændigheder rart at se fremskridt. Nu skal jeg bare sørge for at få bakterierne til at gå løs på mineralerne. Det gør jeg efter frokost. Ingen tre-fjerdedelsportion i dag. Jeg har fortjent et helt måltid.

